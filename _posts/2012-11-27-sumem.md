---
layout: post
title: "#Sumem"
tags:
- 25N
- 26N
- CUP
- euia
- Front Popular
- Ruptura Democràtica
---

Perquè la CUP pugui constituir-se en grup propi al Parlament de Catalunya i per articular una ruptura democràtica en tots els fronts, **sumem**. O millor encara, **multipliquem**:

> Que els diputats i diputades de la CUP-Alternativa d'Esquerres puguin constituir-se en grup propi al Parlament de Catalunya implica accés a més recursos i una més gran capacitat d'intervenció política. Es tractaria de col·laborar en l'articulació d'una eina política més per confrontar les polítiques de l'1%: les retallades, la corrupció i la submissió al deute. En tot cas és a les CUP-AE a qui correspon decidir-ho, sempre des del respecte absolut a les seves decisions sobiranes.
> 
> Si EUiA (o el conjunt de la coalició ICV-EUiA) cedeix 2 diputats/des als 3 de les CUP-AE, aquests podrien formar grup parlamentari propi.
> 
> Això és possible? Sí. Hi ha antecedents: El 1999 Iniciativa va treure a les eleccions tres diputats, i dos diputats del PSC van adherir-se formalment per sumar el nombre suficient per constituir-se en grup propi durant la legislatura.
> 
> Aquesta cooperació no ha de suposar cap mena de condicionalitat cap a l'actuació del nou grup: es tracta que les CUP-AE puguin fer ara i en endavant el que millor creguin en millors condicions. Estem en un procés en el què s'ha de treballar per un projecte comú. Això ha de comportar per part de totes un alt nivell de generositat, apertura i disposició a aprendre unides.
> 
> Davant l'ofensiva de banquers i polítics còmplices i corruptes contra els drets i condicions de vida del 99%, #SUMEM. Fem-ho en tots el fronts, essent la mobilització la dinàmica política fonamental per poder iniciar un procés constituent que ens porti cap a la necessària ruptura democràtica.
> 
> Reglament Parlament de Catalunya. [http://www.parlament.cat/activitat/reglament.pdf](http://www.parlament.cat/activitat/reglament.pdf)
> 
> Aquesta és una iniciativa d'un grup d'activistes, un punt de vista des de la mobilització.
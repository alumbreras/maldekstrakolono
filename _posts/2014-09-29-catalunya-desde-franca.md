---
layout: post
title: Catalunya des de França
summary: _Et comment ça marche cette... affaire… à la Catalogne ?_ La pregunta és recurrent; 
   la resposta, de corredissa. El resultat, nul. Explicar a un francès el 
   procés sobiranista català és com explicar-li a un inuit com funciona 
   un aire condicionat. _Compliqué_.
thumbnail: thumbnail-bonnet.jpg
type: articulo
categories:
- política
tags:
- Bretón
- catalunya
- federalismo
- Francia
- independencia
- Robespierre
redirect_from: /maldekstrakolono/política/2014/09/29/catalunya-desde-franca.html
---

_(Publicació feta al número especial de la JCC al 11 de setembre de 2014, http://www.jcc.cat/#revista)_

_Et comment ça marche cette... affaire… à la Catalogne ?_ La pregunta és recurrent; 
la resposta, de corredissa. El resultat, nul. Explicar a un francès el 
procés sobiranista català és com explicar-li a un inuit com funciona 
un aire condicionat. _Compliqué_.

La comunicació requereix d’una base cultural comuna que permeti que, 
en pronunciar una paraula, els interlocutors pensin en el mateix concepte. 
Federalisme, a França, no és el mateix que federalisme a Espanya. Al país gal, 
federalisme evoca el projecte de la burgesia girondina per evitar que la República, 
des de París, interferís en els seus interessos (esclavatge colonial, comerç...); 
**Robespierre**, en canvi, reivindicava la unitat de la nació. 
A Espanya, federalisme evoca Pi i Maragall i la unitat de la nació evoca **Franco**.

Com a ex-potència colonial, el concepte autodeterminació hauria de ser 
més fàcil. Però per als francesos **Catalunya** no és Algèria; Catalunya 
és més aviat **Bretanya**, una regió on les veus descentralitzadores ho 
són sota el paraigües de la unitat republicana. I així és com un francès 
recriminarà a un català que dinamiti l’harmonia republicana espanyola, 
tot i que no hi hagi ni tal república ni tal harmonia. El francès mig pensa 
que després de la dictadura i la mort de Franco vam “tornar” on hi érem. 
Els més despistats pensen que Franco va durar una dècada i els més informats, 
que “el Rei va portar la democràcia”.

**“No escopiu al terra ni parleu bretó”**, advertien les parets de les 
escoles republicanes, universals, públiques i gratuïtes a partir del 1880\. 
De nou, no era cap política feixista; era l’intent de la III República de 
consolidar el règim d’una vegada per sempre després d’un segle d’imperi 
napoleònic, de restauració borbònica, d’una breu II República i d’un nou 
imperi napoleònic. Una consolidació sobre la base d’uns valors republicans 
comuns i una llengua comuna, el francès, parlat només per una cinquena 
part de la població. L’ensenyament del francès permetrà als ciutadans 
“comprendre les lleis republicanes i adherir-los a la causa de la Revolució”, 
deien els revolucionaris un segle abans. El resultat: el francès d’avui 
menysprea el català tant com menysprea el bretó. Encara més, la majoria 
de bretons menysprea el bretó. A casa nostra va ser la fi de la II República 
la que va instaurar el **“en español, coño”**. I era el castellà la llengua 
amb què els infants aprenien els principis del Movimiento.

Però no és només la població “comuna” qui no comprèn el que passa a 
Catalunya. Una ullada a _l'Humanité_ ens mostra com se’n parla, bé amb 
una distància prudencial o bé assumint la tesi que la burgesia catalana 
lidera el procés, ignorant per complet l’arrel popular. Som, als seus ulls 
i parafrasejant Pierre Laurent, secretari del PCF, pura conseqüència de 
la crisi econòmica que fa créixer els feixismes i els nacionalismes a Europa. 
Som sospitosos de girondisme. Si bé el context cultural és diferent, 
els fluxos d’informació a través dels quals s’informen els nostres veïns 
no són extraordinaris. Le Monde agafa les informacions de El País, 
Le Figaro de El Mundo i l'Humanité de l'esquerra espanyola. D’informació 
directa de les anàlisis i posicions dels comunistes catalans, cap.

Constatem, llavors, que tenim un problema de comunicació. Caldrà, 
doncs, explicar-nos millor si volem trobar mostres de solidaritat 
més enllà dels Pirineus. A principis de setembre se celebra la Fête de l’Humà, 
coneguda pel seu marcat caràcter internacionalista. Partits comunistes d’arreu 
del món aprofiten aquest fòrum per donar a conèixer les seves lluites. 
L’any vinent sembla un bon any per donar a conèixer la nostra.
